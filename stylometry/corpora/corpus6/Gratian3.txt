Laicus quidam litteratus concubinam habebat, tandem ea dimissa ad subdiaconum convolatum. Deinde uxorem sibi asciuit, post pauca ad diaconum ascendum, sicque in episcopum electus est. Queritur igitur an nubentes post votum sint separandi? Secundo, an si concubinam habuerit in episcopum sit ordinandus? Tertio, utrum in sacro ordine tantum constitutus eligendus sit in episcopum?
Obtulit quidam filium suum cenobio, qui exactione abbatis motus decem libras monasterio solum. Ipso tamen filio propter etatem hoc ignorante. Crevit puer dehinc ad sacerdotium convolavit. Suffragantibus meritis in episcopum est assumptus, tandem obsequio ac precibus paternis intercedentibus pecunia quoque ex consiliariis archiepiscopi cuidam data; consecrator electus, oblatae pecuniae ac paterni obsequii penitus ignarus, ac per hoc tempore procedente quosdam gratis nonnullos etiam per pecuniam ordinavit. Qui tandem accusatus et convictus, contrariam sententiam reportavit. Primum ergo queritur an peccatum sit spiritualia emere? Secundo, an pro ingressu ecclesiae pecunia sit exigenda, vel si exacta fuerit, an sit persolvenda? Tercio, an ingressum chori emere, vel prebendas ecclesiae sit symoniacum? Quarto an iste sit reus criminis, quod eo ignorante pater admisit? Quinto, an liceat ei esse in ecclesia, vel fungi ea ordinatione quam pater pecunia est assecutus? Sexto, an illi qui ab eo iam symoniaco ignoranter sunt ordinati, abici debeant? Septimo si suae heresi renuntians in episcopali dignitate sit recipiendus?
Quidam igitur episcopus a laico quodam de lapsu carnis inpetitur; duo monachi, unus subdiaconus, et diaconi duo ipsum adversus testimonium faciunt. Qui quidem se a metropolitano suo sentiens pregravari a sententia provocavit; in ipsa causae ventilatione tres ex testibus deficiunt, sive promissione decepti, sive canonica examinatione reprobati. Episcopus tamen quem eius crimen notorium erat expoliatur. Primum igitur queritur, an in manifestis iudiciarius ordo sit requirendus? Secundo, an expoliatus ab aliquo sit iudicandus? Tercio, qua pena sint feriendi, qui in accusatione vel testificatione defecerint? Quarto, si duorum testimonio sit condempnandus? Quinto, si deficientibus accusatoribus sit cogendus ad purgationem? Sexto, si remedium sit dandum ei qui causa dilationis vocem appellationis exhibuerit? Septimo, si laici monachi vel quilibet inferiorum ordinum in accusatione maiorum sint audiendi? Octavo, quomodo debeat fieri accusatio, an in scriptis, an sine scripto?
Quidam episcopus deiectus est a sede sua, unde restitui petit. Postquam restitutus est in causam ducitur, petit indutias. Procedit tandem ad eius accusationem quidam non legitime coniunctus et cum eo simul duo infames, et tres alii religiosi testes de domo sua procedunt, et alios producunt sibi inimicos. Extra suam provinciam reus criminoso iudici offertur, ab uno tantum audiendus et iudicandus. Quidam de accusationibus et testibus absentes per epystolam illum accusare et in eum testificari contendunt, cum multa capitula ei obicerentur. Deficiunt in primis accusationes. Accusatio vertitur in accusatorem. Queritur igitur primum, an quilibet expoliati sint restituendi? Secundo, videndum est de indutiis an post restitutionem tantum an post vocationem ad causam quibuslibet concedende sint? Tercio, quo spacio mensium utique sint concedende? Quarto, an infames et non legitime coniuncti ad accusationem sint admittendi? Quinto, an testes de domo accusatorum sint producendi vel inimicorum vox sint audienda? Sexto, an extra provinciam reus sit producendus? Septimo, an eius sit audienda sententia, quem cum reo par efficit malicia? Octavo, an ab uno tantum sit audiendus episcopus vel iudicandus? Nono, an accusatores vel testes in absentem vocem accusationis vel testificationis exhibere possint? Decimo, an deficientes in primo capitulo sint admittendi ad sequentia? Undecimo, an accusato liceat accusationem in accusatorem retorquere?
In excommunicatione quidam erat constitutus et episcopum accusare disponit; adolescentem infra annos xiiii secum ad asserendam causam adducit. Qui dum ab accusationem prohibeatur, facit se testem; et minorem accusatore minor vero accusatoris et testis personam gerere desiderat. Statuta die episcopus ad iudicium non venit suspenditur a communione. Renovato denuo iudicio accusator in accusatione culpabilis invenitur. Demum ad assertionem propriae causae procedit. Queritur ergo primo, an constitutus in excommunicatione possit alium accusare? Secundo, an infra xiiii annos in criminali causa quis testificari valeat? Tercio, an ab accusatione quis prohibitus testificantis vicem possit assumere? Quarto, accusator et testis an possit idem esse? Quinto, an quis non veniens die praestituta excommunicari debeat id est a communicatione privari? Sexto, si culpabilis quis in episcopali indicio inveniatur ad assertionem propriae causae sit amplius admittendus?
Ad episcopum quondam infamandum accusationis libellus occulte scribitur, accusator tandem in publicum procedit. Episcopus litteris semel vocatus statuto tempore suae causae non valens adesse, iudici per procuratorem se presentavit. Qui quidem absque audientia synodali dampnatur. Iudicio demum per appellationem renovato, accusatorem inimicum esse conqueritur, accusator tandem in accusatione deficit. Unde primo dubitatur qua pena sit afficiendus, qui famosum libellum clanculo scribens, que litteris mandavit probare negligit? Secundo, quotiens ad causam sit vocandus, antequam dampnationis sententiam excipiat? Tercio, an qui causae adesse nequit, per procuratorem suam causam agere possit? Quarto, utrum possit dampnari, absque audientia synodali? Quinto, an quis ob hoc inimicus sit habendus, quia alterius crimen indicare praesumit? Sexto, qualiter puniri debeat qui quod obiecit probare nequit?
Fornicatores quidam et notati infamia episcopum quendam de symonia nituntur inpetere. Expetit reus iudicium alterius archiepiscopi provinciae, accusatores tandem in probatione deficiunt, ad suae innocentiae assertionem cogi reus. Queritur ergo utrum crimine irretiti seu infamia notati, ad huiusmodi accusationem sint admittendi? Secundo, an episcopus si in eos accusationem retorquere voluit, an simplici assertioni suae cedendum sit? Tercio, si liceat sibi expetere iudicium archiepiscopi alterius provinciae? Quarto, cuius sibi iudicium sit expetendum, si circa suam sententiam conprovinciales episcopi discordes extiterint. Quinto, si in probatione deficit accusator, an cogendus sit reus ad probatione suae innocentiae?
Episcopus quidam infirmitate longa detentus rogavit alium sibi substitui, precibus cuius pontifex romanus annuit, et quod rogavit ei concessit; postea convaluit episcopus idem, et quod prius fecerat rescindi cupit. Movet questionem contra qui succasserat. Reposcit cathedram suam tamquam sibi debitam. Queritur ergo an episcopo vivente alius in eadem possit ecclesia ordinari? Secundo, an cathedram iste reposcere valeat, quam aliter intercessione propria intercepit?
Quidam episcopus in extremis positus ex testamento successorem sibi subrogavit; qui quidem in episcopatu amicorum auxilio eligit. Demum pro ecclesiae indempnitate iuramentum canonicis praestitit. Unde quasi symoniacus accusatur, ut qui ab obsequio munus praestitisse iudicetur. Derelinquitur autem ante quam exinde sententia feratur a clericis suis. Qui ad ecclesiam suam sine litteris apostolici revertitur. Unde questio primum proponitur, an episcopo liceat successorem sibi subrogare? Secundo, si amicorum auxilia debeant in electione convalescere? Tercio, an symoniacus sit habendus qui post electionem huiuscemodi iuramentum canonicis exhibet? Quarto, utrum clericis liceat ante sententiam ab episcopo suo discedere? Quinto, an absque pontificis romani litteris ad propriam ecclesiam redire debeat?
Notatus quidam archiepiscopus excommunicationis sententia, ordinavit clericos aliquot alterius metropolitani. Deposuit etiam quendam capellanum sui suffraganei illo inconsulto, atque alium in loco eius ordinavit. Unde queri potuit, utrum illa ordinatio valeat que ab excommunicatis fiat, vel aliquo modo possit rata haberi? Secundo, an liceat episcopo, archiepiscopo, primati vel patriarchae clericos alterius sine suis litteris ordinare? Tercio, an archiepiscopus clericos suffraganei sui illo inconsulto dampnare valeat, vel dampnatos absolvere?
Laicus quidam ecclesiam quamdam a se factam a lege diocesiana seperare contendit. Episcopus vero eam cum omni sua dote ad dispositionem suam asserit pertinere. Tandem episcopus evincit et militis militibus comitatus per parochiam deseuit. Unde que sunt ecclesiarum quasi sibi debita usurpare querit. Primum ergo queritur, an basilica cum tota sua dote ad episcopi pertineat ordinationem? Secundo, an res ecclesiarum episcopis liceat usurpare? Tercio, quid nomine cathedrae a sacerdotibus exigere valeat?
Adversus clericum clericus de prediis questionem agitavit, quem ad civilem iudicem producere voluit. Reus non nisi ante ecclesiasticum iudicem stare voluit; actor vero iudicis civilis potentia illum a possessione sua deiecit. Ille contempta episcopi sui sententia offitium suum administravit, hoc conperto episcopus sine spe restitucionis in eum sententiam dedit. Queritur ergo primum, an clericus ante civilem iudicem producendus sit? Secundo, si producendus non est, an hec culpa digna sit suspensione? Tercio, si digna non fuerit, an contemptorem sententiae sui episcopi inreparabiliter oporteat deponi?
Non nulli clericorum propria relinquere nolentes; de suis et ecclesiae rebus testamenta conficiunt, de rebus ecclesiae multa largiuntur. Queritur igitur primum, an clericis liceat proprium habere? Secundo, an res ecclesiae, que ab eis datae sunt, aliqua firmitate apud eos qui eas acceperunt, constare possint? Tercio, si ante tempus suae ordinationis nichil habere videbantur et post ordinationem aliqua invenisse noscuntur, an quibus velint ea relinquere possint? Quarto, si de suis et ecclesiae rebus aliqua acquisisse noscuntur, an utrique communiter, an singulariter ecclesiae vel sacerdoti iure proveniant? Quinto, si testamenta eis conficere liceat?
Quidam ecclesiae baptismalis diocesiani multis bellorum cladibus pressi, hostili metu conpulsi, in aliam diocesim sua transtulerunt domicilia, predia tamen colere non desierunt; et decimas ceperunt solvere illi ecclesiae, in cuius diocesim transierunt, et sepulturas apud eam sibi elegerunt. Demum annis transactis quinquaginta clerici quibus quondam decimas persolverant, in eos questionem movere ceperunt, qui ab istis primicias et decimas accipiunt; ad causam igitur contra eos veniunt. Primum ergo queritur, si aliquorum domicilia in diocesibus baptismalis ecclesiae sunt translata, an persolvere decimas debeant, et suas celebrare exequias apud ecclesiam, in qua hec quondam a parentibus eorum fiebant? Secundo, an temporis prescriptione ius percipiendi decimas et funerandi tollatur?
Movent adversus quosdam cuiusdam ecclesiae canonici de prediis questionem. Ex propriis fratribus quosdam ad testificandum producunt. Crediderunt pecuniam negociatoribus, ut ex mercibus eorum sentirent emolumenta. Unde primum queritur, an eis sua repetere liceat? Secundo, an tales sint testes admittendi? Tercio, utrum illud sit usuras exigere? Quarto, an liceat clericis vel laicis usuras expetere? Quinto, an de usuris elymosina fieri possint? Sexto, an penitenciam facere usurarii possint, nisi quod male acceperunt restituant.
In crimine carnis lapsus quidam clericus esse dicitur, antequam sacerdos esset. Postquam vero sacerdotium est consecutus, in furorem conversus quendam hominem occidit, qui sanitate restituta apud episcopum accusatur, ab ea cum cum qua dicitur esse lapsus. Episcopus vero causam die dominico examinat. Sacerdos crimen negat. Patrocinium quorundam clericorum sibi postulat qui non sine precio illi patrocinantur. Episcopus tandem questionibus confessionem extorquet, qui solus et sine audientia synodali presbyterum sententia ferit. Unde primo queritur, an ea, que mente alienata fecint, debeant inputari? Secundo, utrum pro patrociniis inpensis clerici possint munera exigere? Tercio, an ex mulieris confessione iste sit condempnandus? Quarto, an die dominico ventilanda sit eius causa? Quinto, an neganti purgatio sit deferenda? Sexto, an eius confessio sit cruciatibus extorquenda? Septimo, utrum citra audientiam synodalem valeat episcopus presbyterum dampnare? Octavo, si sponte confessus aut ab alias convictus fuerit, quod ante ordinationem peccaverit, an suscepti ordinis offitium exequi sibi liceat?
Abbas quidam parrochitanam habebat ecclesiam; in qua quidem suum quendam monachum instituit, ut offitium populo celebraret. Et eam sine interpellatione annis quadraginta possedit a clericis baptismalis ecclesiae adversus abbatem tandem querela movetur, in cuius diocesi illa parrochitana consistebat ecclesia. Primum ergo queritur, an monachis liceat offitia populis celebrare, penitentiam dare, baptizare? Secundo, si contigerit eos episcopali beneficio capellam habere, an ab eis sint instituendae, an ab episcopis? Tercio, utrum ecclesiarum iura ulla prescriptione tollantur? Quarto, an adversus ecclesiam ecclesia prescriptione acquirat, an monasterium adversus aliam ecclesiam? Quinto, si capellam in suo territorio edificatam iure territorii episcopus vendicare valeat? Sexto, si archipresbiter vel episcopus sua auctoritate, non iudiciaria sententia capellam illam irrepserit, an cadat a causa, ut ecclesia cui presidet, ulterius reposcendi ius non habeat, quod sibi ius illicite usurpavit? Septimo, si laici capellam illam tenebant, ut quibusdam moris est, et in manibus abbatis eam refutaverint, et ordinandam tradiderint, an consensu episcopi et clericorum abbas possit eam tenere?
Gravatus infirmitate presbiter quidam monachum se fieri destinavit. Sicque ecclesiae et benefitio renunciavit. Cum vero convaluit, se velle fieri monachum negavit. Unde ecclesiam cum benefitio reposcit. Queritur ergo an reus voto teneatur scilicet an a cordis proposito liceat discedere? Secundo, an ecclesia cum benefitio ei sit reddenda quam libera voluntate repudiavit. Tertio, si se et sua monasterio tradidisset, an abbatis licentia ad propria reverti posset? Quarto, si abbate dante licentia redierit, an ab abbate sua cum effectu petere possit?
Monachus quidam in episcopum consecratus monasterio prius multa contulit, de in plura in episcopatu acquisiuit. Cui dum fratres quererent successorem, illius loci episcopus electioni se volebat inserere, ut abbatis electio per eum fieret, fratres autem fratres renituntur. Unde queritur, an monasterium petere possit que ab episcopo acquisita sunt, an episcopalis ecclesia possit sibi vendicare que monasterio fuerant contradita? Secundo, an per episcopum abbas sit eligendus et ordinandus, an tantum a propriis fratribus sit instituendus?
Volunt duo clerici ad monasterium transire. Petiit uterque ab episcopo suo licentiam. Unde queritur, an debeat episcopus permittere, ut propria ecclesia relicta, clericus monasterium fiat? Secundo, si episcopus dare licentiam noluerit, an eo invito monasterium adire possit? Tertio, si contigerit ipsos regulares canonicos fuisse, utrum monasterii ingressus eis esset concedendus?
Annos pueritiae duo pariter agentes monasterio traditi sunt; unus invitus, alter spontaneus cucullam induit; qui ad pubertatem venientes, invitus ad secularem redit, spontaneus districtius monasterium incolit. Queritur igitur, an in pueritiae traditi monasterium insistere sint cogendi? Secundo, si citra parentum voluntatem tonsuram an vestem religionis quis in pueritia accipiat, utrum sibi detrahi possit? Tercio, qui preter propriam voluntatem cucullam induerit, an eam retinere cogatur? Quarto, si ab uno monasterio ad aliud districtius transire liceat?
Cuiusdam ecclesiae archipresbiter alterius ecclesiae accepit preposituram, priorem tamen relinquere nolens. Efficitur quoque procurator secularium negociorum. Claris vestibus se exornans corrigi ab episcopo. Relicto proprio offitio ad secularem iudicem confugit. Unde primo queritur, an duabus possit ecclesiis ascribi? Secundo, utrum unam volens relinquere, an alteram transire valeat? Tercio, an negociorum secularium administrationem clericis suscipere liceat? Quarto, an claris et fulgidis vestibus ornari expediat? Quinto, an correcti ab episcopo suum offitium relinquere, ad secularem iudicem transire possint?
Episcopus quidam falsum iuravit, quod verum esse putabat, quo cogito iuravit archidiaconus eius quod amplius ei non obediret. Archidiaconus ab episcopo conpellitur, ut de more sibi obediat. Unde episcopus de duplici periurio accusatur, scilicet de eo, quod falsum iuravit, et quod archidiaconum ad peierandum conpellit? Queritur ergo, an iuramentum sit praestandum, necnon? Secundo, an periurus sit, iurans falsum quod verum putet? Tercio, an licuerit archidiacono consuetam obedientiam denegare? Quarto, si constiterit esse illicitum quod archidiaconus iuravit, an servari debeat? Quinto, si constiterit illud servandum esse, an episcopus sit reus periurii, qui contra iuramentum archidiaconum suum ire conpellit?
Cum plebe sibi commissa episcopi quidam in heresim sunt lapsi. Catholicos adiacentes ad heresim conpellebant. Unde apostolicus episcopis catholicis civilem iurisdictionem ab inperatore habentibus, inperavit, ut ab hereticis catholicos defenderent, et ut cumque possent eos ad fidei rectitudinem reventi cogerent. Accipientes episcopi, apostolici mandata, militibus convocatis hereticos manifeste ac insidiis impugnare ceperunt. Demum multis eorum occisis, multis quos suis rebus expoliatis, aliis in carceribus et latrimiis reclusis, ad fidem tandem redieruntur. Queritur igitur, an sit militare peccatum? Secundo, quod bellum sit iustum? Tercio, an socios ab iniuria defendere liceat? Quarto, an sit inferenda vindicta? Quinto, an peccet iudex vel minister occidendo reos? Sexto, an ad bonum mali cogi debeant? Septimo, an suis bonis et ecclesiis heretici debeant expoliari, et an aliena possidere dicantur, qui eius ablata possident. Octavo, utrum episcopis vel quibuslibet clericis sua auctoritate, aut vel apostolici, sive inperatoris precepto arma movere liceat?
Quidam votum castitatis habens uxorem sibi desponsavit. Illa talis conditioni renuntians, ad alium convolavit. Prior eam repetit. Unde prius queritur, an inter voventes possit esse matrimonium? Secundo, an sponsa possit a sponso recedere, et alii copulari?
Nobili cuidam mulieri insinuatum quod a quodam nobili in coniugem peteretur, assensit et illa; quidam vero ignobilis et servilis conditionis illius nomine se optulit, et eam in coniugem accepit; qui primus petierat modo venit eamque in coniugem petit. Conqueritur illa se delusam et ad illum aspirat. Unde queritur, an inter eos sit coniugium? Secundo, si cum putaret hunc esse liberum quem mox deprehensum habet servum esse, an statim ab illo discedere possit?
Impeditus quidam populi frequentia, dum opinaretur alium, suum filium de baptismo suscepit. Uxor vero eius dum ecclesia callide vellet proprium suscipere, alienum suscepit, quem vir adoptavit in filium. Ex uxore filia sibi nascitur, quam filio adoptivo spirituali uxoris dum uterque ad huc in cunabulis esset tradidit. Post triennium uxor moritur et conpater eius relictam conpatris uxoris suae vir clam sibi desponsavit. Post aliqui tempus alter publice in uxorem eam duxit. Queritur, an uxori suae debitum reddere debeat, qui de sacro forte filium proprium suscepit? Secundo, an inter infantes sponsalia contrahantur? Tercio, an spirituales vel adoptivi filii naturalibus possint coniugi? Quarto, an uxorem conpatris uxoris suae alicui ducere liceat? Quinto, an clandestina desponsatio manifeste preiudicet?
Quidam alterius uxorem corrupit. Quo mortuo, alius adulteram in uxorem sibi accepit. Filiam ex ea susceptam cuidam se daturum in coniugem iuravit; que quidem noluit consentire. Unde pater eam alii tradidit nunc a primo reposcitur. Unde modo queritur, utrum in coniugem duci possit, per adulterium primitus copulata. Secundo, an filia alicui invita tradi possit. Tercio, an post patris sponsionem alii nubere possit?
Meretricem quandam pro uxore citius sibi copulavit, haec ingenui neptis, sed filii originarii erat filia. Quam cum alii pater tradere volebat, auus huic eam dedet causa solius incontinentiae. Qui penitens tandem ex ancilla proprios filios sibi querere cepit. De adulterio tandem convictus et punitus quendam rogavit, ut uxorem suam opprimeret, ut sic eam dimittere posset, quo facto quandam infidelem sibi copulavit, ea tamen conditione, ut ad Christianam transiret religionem. Hic primum queritur, an meretrix licite ducatur in uxorem? Secundo, an ea, que incontinentiae causa ducitur, sit coniux appellanda? Tercio, cuius arbitrium aliqua sequatur, an liberi aui, an originarii liberi patris? Quarto, si vivente uxore liceat alicui ex ancilla filios querere non? Quinto, si ea, que vim patitur, puditiciam amittat? Sexto, si adulter adulteram dimittere possit non? Septimo, si vivente dimissa aliam possit accipere non? Octavo, si infidelem sub premissa conditione licet alicui fidelium in coniugem ducere?
Impeditus quidam maleficiis uxori suae debitum reddere non potest. Alius interim clanculo eam corrupit, cui illa publice nupsit. Crimen quod admiserat corde tantum confitetur. Redditur quondam viro facultas cognoscendi eam repetit qua recepta, ut expeditius orationi vacaret continentiam in quadragesimali tempore se servaturum promisit. Uxor consensum non adhibuit. Queritur, an ob coeundi inpossibilitatem coniugem possit seperari? Secundo, an post separationem ei nubere possit cum quo prius fornicata est? Tercio, si sola corde confessione crimen possit deleri? Quarto, si tempore orationis debitum solvere possit? Quinto, an vir sine consensu uxoris continentiam vovere valeat, vel si minis vel terroribus licenciam vovendi ab ea extorquere valeat?
Quidam cum ab hostibus captus teneretur, uxor eius audiens eum decessisse, alii se copulavit. Ille vero tandem reversus, uxorem repetit. Illa autem ad eum redire reclamat. Unde primo queritur, an adulterii rea sit? Secundo, an ad primum redire cogatur?
Uxore cuiusdam defuncta ipse aliam sibi coniunxit, que quidem quarto gradu uxori defunctae viro autem sexta linea propinqua erat. Liberis ex ea susceptis apud ecclesiam accusatur. Ignorantiam pretendit. Unde queritur an quis aliquam de propria cognatione ducere possit? Secundo, si ex consanguinitate uxoris quis uxorem habere valeat? Tercio, ad quem usque gradum habere observantia sit celebranda? Quarto, cur usque ad septimum gradum et non ultra vel citra hoc observetur? Quinto, qualiter gradus huiusmodi sint conputandi? Sexto, qui iuramento propinquitatem firmare debeant? Septimo, an qui de incestuosis nati sint, filii dici debeant? Octavo, si ignoranter de consanguinitate aliqua ducta sit, vel etiam de affinitate an dispensatio possit adhiberi? Nono, si contigerit ecclesiam decipi, et causa consanguinitatis aliquam a viro suo separare, que post quadriennium nuptiis hinc inde celebratis deprehenditur non fuisse consanguinea prioris, an secunda coniugia sint rescindenda, et priora sint redintegranda? Decimo, si relicta alicuius de propria cognatione ad secundas nuptias transierit, an proles ex his suscepta possit pertingere ad consortium alicuius de cognatione prioris viri?
Cuiusdam filiam patre suo ignorante quidam muneribus illexit, ad convivium invitavit. Convivio finito eam oppressit. Quo cogito traditur iuveni a parentibus puella, et pro more a iuvene dotatur, et publice in uxorem ducitur. Hinc queritur, an ille raptum fecerit? Secundo, an raptori rapta copulari possit, patre assensum praestante?
