A quibus ordinibus bigami prohibeantur, et utrum reputentur bigami, qui ante baptismum habuerunt unam, et post baptismum alteram, et an liceat sortiri uxores in sacris ordinibus constitutis, multorum auctoritatibus breuiter monstratum est. Sequitur autem in descriptione illa apostolica: "ut sit sobrius," qui ordinandus est, "non uinolentus," quod ex auctoritate ueteris testamenti introductum est. Ministri enim templi prohibentur uinum et siceram libere, ne ebrietate grauentur corda eorum, ut sensus eorum uigeat semper et tenuis sit, uel quia uenter mero estuans facile despumat in libidines. Unde Noe in ebrietate nudauit femora; Loth, quem Sodoma non uicit, una uicerunt. Quod autem uinolentus esse prohibetur, non semel, sed frequenter uino repletus debet intelligi. Hinc etiam in canonibus Apostolorum legitur:
